---
title: Budovanie druhého mozgu
description: Personal knowledge management a nástroj Logseq.
date: 2022-07-12
tags:
  - osobné
image: /img/journey.jpg
layout: layouts/post.njk
---

*O potrebe personal knowledge managementu a mojich začiatkoch s nástrojom Logseq*

V poslednej dobe čítam veľa náučných kníh a článkov, počúvam náučné videá a podcasty. Veľakrát ma informácie v nich zaujali a hovorila som si: "to si musím zapamätať, je to zaujímavé/užitočné". Lenže ľudský mozog má svoje limity, a tak som začala uvažovať, že si začnem robiť poznámky a zapisovať dôležité myšlienky. Našťastie mi LinkedIn zobrazil vo feede príspevok o rôznych metódach robenia poznámok a ich organizácii, čo ma naviedlo k heslám ako [Zettelkasten](https://en.wikipedia.org/wiki/Zettelkasten), [Evergreen Notes](https://notes.andymatuschak.org/Evergreen_notes), [P.A.R.A - Projects, Areas, Resources, Archives](https://fortelabs.co/blog/para/) a [IMF - Index, Maps of Content, and Other Fluid Frameworks](https://medium.com/@nickmilo22/in-what-ways-can-we-form-useful-relationships-between-notes-9b9ec46973c6).
Chytré a produktívne robenie poznámok a personal knowledge management (PKM) umožňujú aplikácie ako napr. [Roam Research](https://roamresearch.com/), [Obsidian](https://obsidian.md/), [Athens](https://www.athensresearch.org/), [Workflowy](https://workflowy.com/), ja som si vybrala open-source alternatívu [Logseq](https://logseq.com/), jeho vlastnosti a výhody popíšem nižšie.

### Čo je PKM a prečo ho používať
- PKM je Váš druhý mozog, externá pamäť, niekde nájdete aj pojem osobná wikipédia
- ide o dlhodobú investíciu času a úsilia do zachytenia a organizovania informácií. Zahŕňa veci, čo prežívame, čítame, počúvame. Je to premyslený a systematický zber informácií.
- poznámkovanie je zároveň intelektuálne cvičenie:
  - parafrázovanie, zhrnutie vlastnými slovami vedie k lepšiemu pochopeniu, učeniu a zapamätaniu si danej informácie. Následne naše myšlienky dávajú zmysel.
  - konfrontovanie s existujúcimi poznatkami prispieva k rozvoju kritického myslenia a schopnosti riešiť problémy
- je mimoriadne nápomocný ľuďom z oblasti výskumu, na písanie odborných prác - budujete základy, na ktorých v budúcnosti môžete stavať, viete, ako sa vaše poznanie rozvíjalo a máte k dispozícii zdroje
- pomáha efektívne uložiť a nájsť informácie, zvyšuje kreativitu a zlepšuje proces rozhodovania
- ideálne je používať na všetky poznámky jeden nástroj
  - eliminuje to problém x súborov/aplikácií/papierov (kam som si konkrétnu vec poznačila?), podčiarknuté pasáže v knihách takisto nie sú používateľsky prívetivé (v ktorej knihe som o danej veci čítala?)
- prepojenia v PKM uľahčujú prácu - nemusíte rozmýšľať ako danú informáciu kategorizovať, do ktorého adresára ju uložiť. Zároveň by malo byť jednoduchšie nejakú informáciu nájsť a objaviť ďalšie súvisiace prepojenia.
- existuje viacero systémov, každému môže lepšie fungovať niečo iné, nájdite si, čo vyhovuje Vašim potrebám

### Logseq
- open-source desktopová a Android aplikácia na vytváranie, organizáciu a zdieľanie personal knowledge
- pracuje s lokálnymi súbormi vo formáte Markdown alebo Org-mode
- je postavená na odkazoch a tagoch. Je veľmi jednoduché vytvoriť novú stránku a nalinkovať ju - je to záležitosť napísania ```[[Nová stránka]]```
- obsahuje tiež journal (denník) - stránku pre každý deň
- dá sa použiť aj na manažment úloh
- môžete definovať šablóny - napr. ak vytvárate stránku pre knihu, ponúkne polia autor, názov, tagy a pod. aké chcete
- vytvorené stránky a ich prepojenia vidíte pekne v grafe
- dotazy v Clojure - napr. na zobrazenie všetkých šablón, ktoré máte, zobrazenie úloh, ktoré sú TO-DO na najbližší týždeň...
- vstavaná podpora pre pomoc so zapamätaním si faktov prostredníctvom kartičiek na princípe [spaced repetition](https://en.wikipedia.org/wiki/Spaced_repetition) (často sa používa na učenie slovíčok/fráz v cudzom jazyku)
- vstavaná podpora PDF: ak vložíte PDF súbor, zvýraznené pasáže budú priamo linknuté na stránke
- množstvo pluginov a tém od komunity - napr. na zobrazenie stránky ako mind mapy, vloženie tituliek z linkovaného YouTube videa...
- ďalšie nástroje integrované s Logseqom a uľahčujúce prácu:
  - [Snipd](https://www.snipd.com/) na uloženie momentov z podcastov
  - [Readwise](https://readwise.io/) importuje zvýraznené pasáže z ebookov a článkov

### Moje začiatky s PKM
Pre konkrétny systém robenia poznámok som sa ešte nerozhodla, určila som si pár konvencií ako si stránky zorganizovať. Nemal by byť problém systém neskôr upraviť a môže sa postupom času vyvíjať. Zatiaľ používam denník ako defaultné miesto na zachytenie poznámok, mám aj domovskú stránku, šablónu pre knihy, stránku so všetkými úlohami a doslovné citácie si označujem a uvádzam ich zdroj. V budúcnosti sa chcem posunúť na systém postupného spracovávania citácií na krátke a výstižné poznámky vlastnými slovami.
Separátny graf som si vytvorila pre pracovné záležitosti.

Koncept PKM ma očaril a ľutujem, že som ho neobjavila skôr... teraz sa vraciam k prečítaným knihám, aby som si ich spoznámkovala 😄. Je to vedomá práca, nie je to zadarmo, ale som si istá, že prinesie benefity v budúcnosti. Už tento príspevok vznikol s pomocou mojich poznámok o Logsequ a z knihy [How to Take Smart Notes](https://www.martinus.sk/?uItem=913673) 🙂.
