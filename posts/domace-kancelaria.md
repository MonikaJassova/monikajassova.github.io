---
title: Domáca kancelária
description: O zariaďovaní domácej kancelárie a fascinujúcom svete klávesníc.
date: 2022-10-21
tags:
  - osobné
image: /img/moonlander.jpg
layout: layouts/post.njk
---

*O zariaďovaní domácej kancelárie a o fascinujúcom svete klávesníc.*

Pracujem z domu od vypuknutia korony, teda 2,5 roka. Keď bolo jasné, že sa do officu už nevrátim, začala som si postupne zariaďovať domácu kanceláriu tak, aby bola šetrnejšia k telu. Momentálne nemám problémy (okrem občasnej stuhnutej šije a ramien), ale radšej sa snažím robiť preventívne opatrenia. Osvedčilo sa mi tiež cvičenie jogy/pilatesu a cvikov na posilnenie stredu tela (core), ktoré sú dobrou kompenzáciou sedenia a prevenciou zlého držania tela.
Dlhodobé sedenie za počítačom zdraviu neprospieva a práca v neergonomickom prostredí alebo s neergonomickými nástrojmi môže viesť k zraneniu z opakovaného namáhania - problémom ako tenisový lakeť, poškodenie hybnosti ramenných pletencov, poškodenie šliach prstov alebo syndróm karpálneho tunela.

Konkrétne k vybaveniu, starý <mark>monitor</mark> som nahradila väčším s lepším obrazom šetrnejším k očiam a výškovo nastaviteľným.
Od Juraja Bednára som odkopírovala vertikálnu <mark>myš</mark>. Zvykala som si na ňu asi 2 dni, potom som nechápala, ako som mohla používať klasickú. Zápästie je v prirodzenejšej polohe a práca s myšou oveľa pohodlnejšia, mám aj dojem, že ramená menej tuhnú.
Sedenie som skúšala oživiť fit loptou, ale nebola som konzistentná v snahe striedať stoličku a loptu. Objednala som zdravotnú <mark>stoličku</mark>, ktorá má dynamický sedák, vyžaduje aktívne zapájanie svalov, ale umožňuje sedieť aj v úľavovej polohe. Prechod na ňu bol bez problémov, opäť zabral nejaké 2 dni. Teraz vraj sedím vzpriamenejšie.
Ďalšia na rade bola <mark>klávesnica</mark>, pri ktorej sa pristavím na dlhšie. Pôvodne som chcela kúpiť nejaký bežný model, ktorý sa predáva ako ergonomický. Na firemnom Slacku som však uvidela odkaz na jednu z delených klávesníc, o ktorých existencii som nevedela. To odštartovalo môj prieskum v tejto oblasti.

## Ergonomické klávesnice

Spomínané na polovice rozdelené klávesnice môžete uložiť podľa šírky vašich pliec, natočiť ako Vám vyhovuje a niektoré modely umožňujú aj naklopenie, prípadne sú konkávne, čo by malo uľahčiť dosah prstov na klávesy. Kolega mal už vo veku 23 rokov zranenie z opakovaného namáhania a jedna z takýchto s 30 stupňovým náklonom je jediná, ktorá mu nespôsobuje ťažkosti.

Existujú aj rôzne rozloženia kláves:

- klasické majú riadky posunuté voči sebe (F sa nachádza medzi C a V)
- ortolineárne s pravidelnou mriežkou kláves
- stĺpcovo posunuté, kde sú klávesy usporiadané rovno pod sebou a stĺpce trochu posunuté navzájom, aby zodpovedali rozdielom v dĺžke prstov.

Zoznam delených klávesníc: <https://github.com/diimdeep/awesome-split-keyboards>

### Firmvér a hardvér

Plne programovateľné klávesnice umožňujú využívať vrstvy a naprogramovať každý kláves osobitne pre rôzne módy - jednoduché stlačenie, opakované stlačenie, podržanie, ďalej namapovať kombinácie skratiek či makrá. Možnosti sú rozsiahle a každý si môže klávesnicu prispôsobiť sebe a tým aj zvýšiť produktivitu práce. Firmvér [QMK](https://qmk.fm), ktorý toto všetko umožňuje, je open-source.

Zaujímavé je, že na trhu sa okrem hotových klávesníc predávajú aj DIY súpravy, v ktorých nájdete všetky potrebné súčiastky a vy si ich musíte pospájkovať a zložiť. A nájdete dokonca aj open-source hardvér od ľudí, ktorí navrhli vlastné klávesnice - telo klávesnice si môžete vytlačiť na 3D tlačiarni (šablónu upraviť podľa svojho želania), vyrobiť plošnú dosku, pospájkovať, vybrať mechanické spínače, nasadiť samotné klávesy a pridať káble. Krásny koncept 🙂.

### Rozloženia znakov

Ako som spadla zajačou norou do sveta klávesníc, objavila som alternatívne rozloženia znakov. Možno ste už počuli, že okrem tradičného QWERTY existuje [Dvorak](https://en.wikipedia.org/wiki/Dvorak_keyboard_layout). Je ich však viac - napr. [Colemak](https://colemak.com), [Workman](https://workmanlayout.org), [Norman](https://normanlayout.info/index.html), [Halmak](https://github.com/MadRabbit/halmak), [Engram](https://engram.dev), [Hands Down](https://sites.google.com/alanreiser.com/handsdown). QWERTY vzniklo ešte v 19. storočí pre písací stroj. Lepšiu ergonómiu a produktivitu sľubujú práve alternatívne rozloženia, ktoré sú optimalizované na rôzne kritériá a jazyky. Halmak bol dokonca navrhnutý s pomocou umelej inteligencie.

### Moje skúsenosti s novou klávesnicou

Po zvážení aktuálne dostupných hotových možností na trhu som sa rozhodla pre [ZSA Moonlander](https://www.zsa.io/moonlander/). Mať ruky na šírku pliec je naozaj pohodlnejšie a vyhovuje mi aj uloženie klávesov do stĺpcov, mne osobne je prirodzenejšie. Zatiaľ mám klávesnicu naplocho, odporúča sa tak stráviť mesiac a až potom skúšať vertikálny náklon.

![Moonlander](/img/moonlander.jpg)

Moonlander poslúžil aj ako motivácia konečne sa naučiť písať všetkými desiatimi bez pozerania 😁. Nikdy som to neovládala, snaha učiť sa párkrát bola, ale po krátkom čase vyprchala, tak som si vystačila aj bez toho. Občas som však cítila limity svojho písania. Pred kúpou novej klávesnice som sa otestovala, ako rýchlo mi to ide na QWERTY rozložení, aby som mala benchmark - keď som sa veľmi snažila, tak to bolo do **40 slov za minútu**.

Ako rozloženie som si vybrala [Colemak-DH](https://colemakmods.github.io/mod-dh/). Začala som sa učiť písmená zo stredného radu ešte kým som čakala na doručenie novej klávesnice. Prekvapilo ma, že zvyšok písmen sa mi podarilo dostať do pamäte za víkend. Prvotný test rýchlosti ukázal to, čo mnohým ostatným - hodnota podstatne klesla, v mojom prípade na cca **10 slov/min**. Po 2 dňoch cvičenia som sa dostala na takmer **20**. Ukázal sa problém - síce som sa pri tréningu zlepšovala, ale ako náhle som na obrazovke nevidela slová a písala som voľne, išlo to stále pomaly. Mozog mal toho na starosti zrazu veľa, rozmýšľať nielen ako písať, ale aj čo písať. Takže pracujem ďalej na presnosti a rýchlosti a dostaní Colemak-DH do svalovej pamäte, aby som nad tým, čo majú robiť prsty, nemusela uvažovať. Po mesiaci a dokopy 10 hodinách tréningu na keybr som na **33 slovách/min**. Už nie som ďaleko od svojej pôvodnej rýchlosti a ďalší cieľ je presiahnuť 50 slov/min a vedieť ju uplatniť aj v reálnom živote.

![Keybr](/img/keybr10h.png)
![monkeytype](/img/monkeytype.png)

Ladenie rozmiestnenia ostatných kláves, vrstiev a podsvietenia zabralo tiež nejaký čas a je stále vo vývoji. Možnosti sú nespočetné, na začiatku ohromujúce, ale úžasné a s nástrojom na konfiguráciu sa ľahko pracuje. Príjemne prekvapili klávesy na pohyb kurzora, takže pre jednoduchú navigáciu nemusím prekladať ruku na myš.

### Učenie a tréning

Ak by ste sa chceli naučiť nové rozloženie aj Vy alebo potrénovať rýchlosť, zhrnula som pár zdrojov:

- jednoduché lekcie na učenie sa rozloženia Colemak a iných: <https://www.colemak.academy>
- rozsiahly kurz na učenie sa rozloženia Colemak a iných: [https://www.edclub.com](https://www.edclub.com/library?page=1&ordering=learners_count&locale=en_US&limit=12&subject__in=1)
- tréning písania (slová generované na základe algoritmu a osobných štatistík): <https://www.keybr.com>
- tréning rýchlosti písania: <https://monkeytype.com>
- tréning písania častých skupín znakov: <https://ranelpadon.github.io/ngram-type>
- tréning zameraný na znaky používané pri programovaní: <https://typing.io>

## Čo ďalej?

Ostáva asi posledný väčší výdavok - polohovateľný stôl. Cieľom je častá zmena polohy pri práci, nie predĺžené státie. Kolega bol donútený si ho zadovážiť kvôli problémom s krížami.
Stolička mi zatiaľ vyhovuje, ešte by sa dala v budúcnosti pridať ďalšia poloha na kľakačke.

A čo vy? Dbáte na ergonómiu, máte nejaké tipy?
