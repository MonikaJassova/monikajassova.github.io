---
title: Moja cesta do sveta IT
description: O tom, ako som sa dostala do IT a akú cestu som zatiaľ prešla.
date: 2022-01-05
tags:
  - osobné
layout: layouts/post.njk
---

*V prvom príspevku svojho blogu začínam zľahka a osobnejšie.* 

Pracujem ako softvérový tester, no informatiku vyštudovanú nemám a do IT som sa dostala okľukou. Technika ma vždy bavila a keď som si na strednej v Turbo Pascale naprogramovala "Matrix" (rozumej vypisovanie náhodných reťazcov v zelenej farbe na čiernom pozadí), cítila som sa ako king :D Keď prišlo na rozhodovanie čo po gymnáziu, napadla mi aj informatika, no pred elektrotechnikou a fyzikou som mala priveľký rešpekt. Vybrala som si bežnejšiu cestu a išla na ekonómiu. Ani v okolí sa nenašiel nikto, kto by ma postrčil k informatike a navrhol aspoň to skúsiť.

Po vysokej škole som sa zamestnala ako účtovníčka na magistráte. Keď sa vrátila pani, ktorú som zastupovala počas materskej dovolenky, musela som sa porúčať. Dlho sa mi nedarilo nájsť nové zamestnanie, dokonca ani magentové Téčko, kde stačí ovládať angličtinu, ma nikdy ani nepozvalo na pohovor. Až mi raz Facebook ukázal príspevok od spolužiaka, že IT firma, v ktorej pracuje, otvára v spolupráci s SOŠ trojročné nadstavbové štúdium s garantovaným pracovným miestom pre absolventov. Tak som si povedala, že kedy, keď nie teraz a prihlásila sa.

Zasadla som opäť do školských lavíc, v 28 rokoch ako najstaršia v ročníku a ako jediná žena. Čakal ma rok a pol denného štúdia a potom prax vo firme (po 3mes. skúšobnej dobe aj zmluva na TPP), všetko som zvládla bez problému a úspešne som štúdium dokončila.
Vo firme ma pridelili na projekty, kde sa manuálne testovali webstránky, mobilné a desktopové aplikácie. Ja som však chcela kódiť a keď tá možnosť neprichádzala, zmenila som zamestnávateľa.

V novej firme som sa dostala do čerstvo sformovaného big data tímu, kde som mala zastrešiť automatizovaný testing. Bola som v tíme sám tester, o doméne big data som nevedela nič a programovací jazyk Scala bol pre mňa tiež nový. Kolegovia developeri boli na tom podobne a nikto iný vo firme sa big data nevenoval, takže nebolo s kým konzultovať. Začiatky teda boli pre mňa ťažké, ale chytila som sa, big data ma zaujímali a veľa som sa naučila. Posledný rok môjho pôsobenia vo firme som dostávala developerské úlohy, keďže som si chcela skúsiť aj rolu developera.

Počas korony prišla ponuka z domény blockchainu, ktorá ma zaujala a rozhodla som sa ju prijať. Znamenala hneď niekoľko zmien naraz: prácu na kontrakt, pre zahraničnú firmu, remote a vo sfére open source. Verím, že sa tu opäť veľa naučím :)

![Cesta](/img/journey.jpg)

### Moje postrehy a odporúčania

- výhoda IT je, že nemusíte mať informatické vzdelanie (a nikto sa Vás na Vaše vzdelanie nepýta). Stačí mať predpoklady (logické myslenie), naštudovať si zbežne ako fungujú napr. webové aplikácie, vedieť po anglicky (aspoň tak, aby ste rozumeli študijným materiálom a dokumentácii) a mať chuť sa veľa učiť.
- V súčasnosti by som už štúdiu nevenovala roky, maximálne niekoľko mesiacov. Čítala som dokonca o pani, čo za 2 dni prešla kurz na automatizovaný testing v Seleniu, na štvrtý deň išla na pohovor a vzali ju. Gro sa aj tak naučíte v reálnej praxi. Existujú online kurzy, prezenčná výučba, firmy majú tzv. farmy/akadémie, kde si vychovávajú ľudí, prípadne si môžete nájsť mentora. Záleží len na Vašich preferenciách a štýle učenia, ktorý Vám najviac vyhovuje
- IT firmy majú nedostatok ľudí, často stačí, ak máte predpoklady a motiváciu. Anglický jazyk je nevyhnutnosť, zákazníci IT firiem alebo kolegovia sú často z iných krajín a taktiež študijné materiály na internete sú primárne v angličtine
- je fajn, ak máte skúsenejších kolegov/mentorov, ktorí Vám poradia a potiahnu Vás. Podľa môjho názoru sa sami viete dostať len po určitú úroveň a metódou pokus-omyl sa síce poučíte, ale stojí to veľa času a námahy.
- práca v IT (technická) je vlastne nikdy nekončiace sa štúdium. Ak toto nie je pre Vás, budete to mať ťažké (alebo si budete musieť nájsť projekt, ktorý robí len údržbu nejakého SW). Neustále prichádzajú nové technológie, nové požiadavky, existujúce technológie sa vyvíjajú a zastarávajú.
- v IT je celá škála profesií, nie všetky sú technické. Okrem developera, testera, DevOps, architekta, systémového administrátora, IT podpory sa môžete uplatniť na manažérskych pozíciách (produktový, projektový manažér a koordinátor, test manažér), ako scrum master, product owner, UI/UX dizajnér...
- je relatívne ľahké zmeniť svoje smerovanie, viete sa v rámci kariérnych ciest posúvať vertikálne aj horizontálne a prechádzať medzi jednotlivými vyššie menovanými pozíciami
- práca je rôznorodá, projekt sa týka nejakej domény reálneho alebo virtuálneho sveta. Napr. pri SW na vyhotovovanie reportov z glukomeru potrebujete vedieť aj niečo o cukrovke, pri dátach z platformy pre online reklamy sa naučíte niečo o digitálnom marketingu
- na záver na odľahčenie: ľudia v IT nie sú všetci kocky v nemoderných outfitoch a sandáloch s ponožkami :D Nájde sa aj pár takých, no sú tu ľudia všelijakí ako všade inde, normálne majú partnerky a rodiny, sú introverti aj extroverti, veriaci aj neveriaci, metalisti aj hiphoperi, športovci aj umelecky založení...
