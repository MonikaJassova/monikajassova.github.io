---
title: Moja cesta do sveta IT
description: O tom, ako som sa dostala do IT a akú cestu som zatiaľ prešla.
date: 2022-01-23
tags:
  - osobné
layout: layouts/post.njk
---

*V prvom príspevku svojho blogu začínam zľahka a osobnejšie.* 

Pracujem ako softvérový tester, do IT som sa dostala okľukou a tento vzrušujúci a pestrý svet milujem. Keď som si na strednej v Turbo Pascale naprogramovala "Matrix" (rozumej vypisovanie náhodných reťazcov v zelenej farbe na čiernom pozadí), cítila som sa ako pán 😄 Pre zaujímavosť, zhruba v tom čase vznikol YouTube a na hodine informatiky sme pozerali na ňom prvé videá. Keď prišlo na rozhodovanie čo po gymnáziu, zvažovala som aj informatiku, no pred elektrotechnikou a fyzikou som mala priveľký rešpekt. V mojom okolí sa nenašiel nikto, kto by tento smer schvaľoval a navrhol aspoň to skúsiť. Vybrala som si teda ľahšiu cestu a išla na ekonómiu. 

Po vysokej škole som sa zamestnala ako účtovníčka a keď sa vrátila pani, ktorú som zastupovala počas materskej dovolenky, musela som sa porúčať. Dlho sa mi nedarilo nájsť nové zamestnanie, dokonca ani magentové Téčko, kam vraj berú každého, kto ovláda angličtinu, ma nikdy nepozvalo na pohovor. Až mi raz Facebook ukázal príspevok spolužiaka, že IT firma, v ktorej pracuje, otvára v spolupráci s SOŠ trojročné nadstavbové štúdium s garantovaným pracovným miestom pre absolventov. Tak som si povedala, že kedy keď nie teraz a prihlásila sa.

Zasadla som opäť do školských lavíc, v 28 rokoch ako najstaršia v ročníku a ako jediná žena. Čakal ma rok a pol denného štúdia a potom prax vo firme (po 3mes. skúšobnej dobe zmluva na TPP), všetko som zvládla bez problému a úspešne štúdium dokončila.
Vo firme som bola pridelená na projekty, kde sa manuálne testovali webstránky, mobilné a desktopové aplikácie. Ja som však chcela kódiť a keď tá možnosť neprichádzala, zmenila som zamestnávateľa.

V novej firme som sa dostala do čerstvo sformovaného big data tímu, kde som mala zastrešiť automatizovaný testing. Bola som v tíme sám tester, o doméne big data som nevedela nič a programovací jazyk Scala bol pre mňa tiež nový. Kolegovia developeri boli na tom podobne a nikto iný vo firme sa big data nevenoval, takže nebolo s kým konzultovať. Začiatky teda boli ťažké, ale chytila som sa, big data sa mi zapáčili a veľa som sa naučila. Posledný rok môjho pôsobenia vo firme som dostávala developerské úlohy, keďže som si chcela skúsiť aj rolu developera.

Počas korony prišla ponuka z domény blockchainu, ktorá ma osobne zaujíma a rozhodla som sa ju prijať. Znamenala hneď niekoľko zmien naraz: prácu na kontrakt, pre zahraničnú firmu s vlastným produktom, 100% remote a vo sfére open source. Verím, že sa tu opäť veľa naučím a posuniem odborne 🙂

![Cesta](/img/journey.jpg)

### Moje postrehy a odporúčania
*Nasledujú moje subjektívne názory vychádzajúce z osobných skúseností a hlavne z pohľadu testovania a vývoja*

- výhodou IT je, že nemusíte mať informatické vzdelanie a šancu uchytiť sa máte aj v neskoršom veku. Stačí mať predpoklady (logické myslenie, záujem o to, ako veci fungujú), mať chuť veľa sa učiť a vedieť po anglicky (aspoň tak, aby ste rozumeli študijným materiálom a dokumentácii).
- ak ovládate angličtinu na komunikatívnej úrovni, otvárajú sa Vám formou práce z domu možnosti prakticky po celom svete. IT firmy majú nedostatok ľudí, často stačí, ak máte motiváciu, chýbajúce znalosti získate za pochodu. Aj keď samozrejme záleží na firme, 2 moje pohovory skončili hodnotením, že viac chcem ako viem a raz to znamenalo stopku, druhý raz postup do ďalšieho kola.
- IT je špecifické tým, že na prácu v ňom nepotrebujete formálne vzdelanie (napr. chirurga nemôžete robiť len preto, že ste si to pozreli na YouTube a párkrát vyskúšali na žabe) a študijné materiály, tutoriály nájdete voľne dostupné na internete. Existujú online kurzy, prezenčná výučba, firmy majú tzv. farmy/akadémie, kde si vychovávajú ľudí, prípadne si môžete nájsť mentora. Záleží len na štýle učenia, ktorý Vám najviac vyhovuje a koľko času ste ochotný štúdiu venovať. Čítala som dokonca o pani, čo za 2 dni prešla kurz na automatizovaný testing v Seleniu, na štvrtý deň išla na pohovor a vzali ju. Gro sa aj tak naučíte v reálnej práci.
- nepotrebujete ovládať neviemaké zložité koncepty, väčšina projektov nie je raketová veda, ale obyčajné webové alebo mobilné aplikácie. Zložitejšie veci sa naučíte vtedy, keď ich budete potrebovať. V programovaní sa dá cvičením zlepšiť a rozvíjať potrebné myslenie. Časti kolegov sa možno prílev ľudí z iných odborov nepáči, pre nich by som mala odkaz: a) zabudol vôl, že teľaťom bol; b) berte to tak, že máte komu hodiť jednoduchú nudnú robotu a Vy sa môžete venovať tej zaujímavej 🙂 Ale chápem aj druhú stranu, ak človek dostane na starosť juniora, rok-rok a pol sa s ním piple a keď je konečne z neho úžitok, ten odíde na lepšie platené miesto. A potom sa cyklus zopakuje... len to už je problém platovej politiky v danej firme.
- je fajn, ak máte skúsenejších kolegov/mentorov, ktorí Vám poradia a potiahnu Vás. Podľa môjho názoru sa sami viete dostať len po určitú úroveň a metódou pokus-omyl sa síce poučíte, ale stojí to veľa času a úsilia.
- práca v IT (technická) je vlastne nikdy nekončiace sa štúdium. Neustále prichádzajú nové technológie, nové požiadavky, existujúce technológie sa vyvíjajú a zastarávajú.
- v IT je celá škála profesií, nie všetky sú technické. Okrem developera, testera, DevOps, architekta, systémového administrátora sa môžete uplatniť na manažérskych pozíciách (produktový, projektový manažér atď.), ako scrum master, product owner, biznis analytik, UI/UX dizajnér...
- je relatívne ľahké zmeniť svoje smerovanie, viete sa v rámci kariérnych ciest posúvať vertikálne aj horizontálne a prechádzať medzi vyššie spomenutými pozíciami
- práca je rôznorodá, projekt sa týka nejakej domény reálneho alebo virtuálneho sveta. Napr. pri SW na vyhotovovanie reportov z glukomeru potrebujete vedieť aj niečo o cukrovke, pri dátach z platformy pre online reklamy sa naučíte o digitálnom marketingu
- vývoj SW nie je len o osamelom ťukaní do počítača, zahŕňa aj plánovanie, diskusie s kolegami ohľadom riešenia, s ostatnými spolupracujúcimi profesiami, so zákazníkom a pod., takže je dôležitá komunikácia
- ak Vám projekt alebo ľudia či štýl práce nesadol, skúste niečo iné. Na trhu je množstvo firiem, určite si nájdete niečo, kde budete spokojný. Závisí aj od Vašej aktuálnej úrovni znalostí, pracovnom tempe, aké preferujete a Vašich ambíciách. Aj ajťáci sú rôzni, niekto obľubuje skúšať najmodernejšie technológie a jazyky, robiť na komplexných a inovatívnych projektoch, iný má rád pokojnejši život na nejakom (ako sa vraví) menej sexi projekte alebo pri údržbe existujúceho SW.
- na záver na odľahčenie: ľudia v IT nie sú všetci kocky v nemoderných outfitoch a sandáloch s ponožkami 😄 Nájde sa aj pár takých, no sú tu ľudia všelijakí ako všade inde. Normálne majú partnerky a rodiny, sú introverti aj extroverti, veriaci aj neveriaci, metalisti aj hiphoperi, športovci aj umelecky založení...
